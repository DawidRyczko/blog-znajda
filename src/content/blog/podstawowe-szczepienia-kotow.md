---
title: "Podstawowe szczepienia kotów"
pubDate: "2022-09-01"
description: ""
categories: 
  - "koty"
heroImage: "/Podstawowe-szczepienia-kotow.jpg"
---

Zdrowie pupila jest dla właścicieli czworonogów niezwykle ważne. Dokładają wszelkich starań, by zwierzęta przebywające pod ich opieką zachowały zdrowie i dobrą kondycję przez lata. Jednym z najlepszych  i powszechnie wybieranych metod zapobiegania rozmaitym chorobom są regularne szczepienia. Należy jednak wiedzieć kiedy i jakie szczepienia dla kota warto wykonać, by nasz futrzak nie zachorował. Dobrze, by opiekun szczerze porozmawiał z weterynarzem – nieco inną profilaktykę należy zastosować wobec zwierząt wychodzących niż wobec kanapowych kociaków. Nie bez znaczenia jest także to, czy w domu mieszkają dzieci, czy wyłącznie dorośli. Zdarza się, że na szczepienia wpływa także obecność psów i innych zwierząt, z którymi kot może mieć styczność. 

## **Dlaczego należy szczepić psy i koty?**

Dzięki szczepieniom można ochronić zwierzę przed groźnymi chorobami. Szczepionka jest nośnikiem śladowych ilości patogenu danej bakterii lub wirusa. Pozwala to na nauczenie organizmu jak z chorobą walczyć – produkuje on bowiem przeciwciała, które podczas kolejnego kontaktu z patogenem nie dopuszczą do rozwoju infekcji.

Należy pamiętać, że u kotów nie ma obowiązkowych szczepień (jak na przykład obowiązek szczepienia przeciwko wściekliźnie psów), warto jednak korzystać ze szczepień dodatkowych, by zapobiec niebezpiecznym chorobom mogącym prowadzić do długiego i kosztownego leczenia zwierzęcia lub nawet jego śmierci. 

## **Szczepienie dla kotów** **– kalendarz**

Pierwsze szczepienia kotów wykonuje się już w 6 tygodniu życia maluchów. Mają one strzec futrzaki przed takimi chorobami jak panleukopenia, kaliciwiroza czy herpeswiroza (zwana powszechnie kocim katarem). Kolejne szczepienia należy wykonać w 9 lub 10 tygodniu życia kociaka – tym razem, poza wymienionymi wcześniej koty szczepi się także przeciwko chlamydiozie. Taki sam zestaw przeciwciał kotek powinien otrzymać w szczepieniu w 12 lub 13 tygodniu. 

W 16 tygodniu, choć nie jest ono obowiązkowe, rekomenduje się szczepienie przeciwko wściekliźnie. Powinno być ono powtarzane co roku. Koty wychodzące, które narażone są na kontakt z innymi osobnikami o nieznanym statusie wyszczepienia, powinny być dodatkowo zaszczepione przeciwko białaczce (FeLV). Należy jednak mieć na uwadze, że szczepienie kotów przeciwko białaczce może być wykonane wyłącznie po uzyskaniu ujemnego wyniku testu na obecność tego wirusa. Nie można zaszczepić kotów chorych na tę przypadłość. 

Szczepienia dodatkowe – przypominające, przeciwko chorobom zakaźnym, dobrze wykonywać co 2 lata u kotów niewychodzących oraz co roku u wychodzących i przebywających w dużych skupiskach.

##  **Szczepionka dla kotów – nabywanie odporności**

Zwierzę nabywa odporność na patogen zawarty w szczepionce po maksymalnie 3 tygodniach od dnia zaszczepienia. Co ważne, w przypadku kolejnego podania tej samej szczepionki, zwierzę pozyskuje odporność bezpośrednio po szczepieniu. Należy pamiętać, że zaszczepić można wyłącznie zdrowe kociaki. Nie wybieramy się na szczepienie z kotem w trakcie leczenia, bezpośrednio po lub tuż przed zabiegiem chirurgicznym, zabiegiem sanacji jamy ustnej czy w trakcie eradykacji pasożytów. Nie zaleca się również szczepienia kotek ciężarnych.
