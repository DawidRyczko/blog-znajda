---
title: "Jak napisać ogłoszenie o zaginięciu kota?"
pubDate: "2022-09-01"
description: ""
categories: 
  - "koty"
heroImage: "/Jak-napisac-ogloszenie-o-zaginieciu-kota.jpg"
---

Właściciele czworonogów przeżywają ogromny stres, gdy ich ukochany pupil opuszcza dom i nie wraca na noc. Zdarza się, że nieobecność psa lub kota trwa dłużej i należy rozpocząć poszukiwanie zaginionego zwierzęcia. Jednym z najczęstszych sposobów jest napisanie ogłoszenia i umieszczenie jego papierowej wersji w najbardziej zaludnionych miejscach w okolicy. Coraz częściej informację o tym, że [zaginął kotek](https://blog.znajda.org/gdzie-zglosic-zaginiecie-kota/), można znaleźć także w Internecie – najczęściej na specjalnie stworzonych do tego grupach lub fanpage’ach. 

## **Ogłoszenie o zaginięciu kota – wzór**

Okazuje się, że niewiele osób wie, jak napisać ogłoszenie o zaginięciu kota. Nie wiemy, jakie informacje są ważne, a co można pominąć. Poniżej zamieszczamy punkty, które należy zawrzeć zawsze podczas pisania ogłoszenia dotyczącego zaginionego zwierzątka. 

**Opisz wygląd kota** – zawrzyj wszelkie znaki szczególne oraz cechy umożliwiające identyfikację kota – kolor obróżki, wzór tłoczenia, rany lub widoczne urazy – to naprawdę może pomóc. 

**Podpowiedz, jak złapać kota** – jeśli wiesz, że kot jest przyjazny i chętnie podchodzi do ludzi napisz to – może ktoś zdecyduje się złapać i zabezpieczyć zwierzę. Jeśli wiesz, że kotek jest nieufny i do nikogo nie podejdzie – zawrzyj taką informację w ogłoszeniu – próby złapania kota mogą w takiej sytuacji jedynie pogorszyć sprawę i dodatkowo zestresować pupila. 

**Podaj stan zdrowia zwierzęcia**  – jeśli twój pupil cierpi na jakąś chorobę, koniecznie zaznacz to w ogłoszeniu o zaginięciu kota. Napisz także, w jaki sposób kotu można pomóc – czy konieczna jest wizyta u weterynarza, czy można wesprzeć się łagodniejszymi metodami. Napisz także, czego kot nie może jeść. 

**Koniecznie opisz ostatnie miejsce pobytu zwierzęcia i datę zaginięcia** – jeśli wiesz, że ktoś widział ostatnio kotka w określonym miejscu, dokładnie opisz to w ogłoszeniu. Poinformuj też, czy zwierzę jest kotem wychodzącym, czy to pierwsza tego typu eskapada. 

**Podaj swoje dane** – najlepiej telefon kontaktowy, ewentualnie adres. Pamiętaj, by w takiej sytuacji odbierać nieznane numery i odczytywać SMSy, być może ktoś znalazł kota i próbuje skontaktować się z opiekunem zwierzęcia. 

## **Czego nie zamieszczać w ogłoszeniu?**

Niczego, co mogłoby spowodować, że ktoś postanowi zostawić sobie kota… nie pisz o wartości zwierzęcia, o osiągnięciach wystawowych czy o tym, jak rzadko spotykany to okaz. Skup się na informacjach dotyczących wyglądu i umożliwiających identyfikację. Nie bój się jednak pisać, że martwisz się o zwierzę lub że tęskni za nim rodzina – takie emocje pomogą zaangażować ludzi.
